                                                    Vår dato:                         Vår ref:

                                                    23.11.2021                        2021/10348

                                                    Deres dato:                       Deres ref:




LOABÁGA SUOHKAN / Lavangen kommune                   Saksbehandler, innvalgstelefon

Nesveien 7                                           Heidi Pedersen, 78 95 05 48
9357 TENNEVOLL




Anmodning om å behandle og eventuelt oversende innsynskrav for
klagebehandling

Statsforvalteren i Troms og Finnmark viser til vedlagte henvendelse fra Prosjekt Åpne Valgdata ved
Munira Olsrud, datert 16. november 2021. Av henvendelsen fremgår det at Prosjekt Åpne Valgdata
sendte et innsynskrav til Lavangen kommune den 28. september 2021, hvor det ble bedt om innsyn i
valgprotokoll for stortingsvalget 2021, og eventuelt sametingsvalget 2021, og at det klages på at
innsynskravet ikke er imøtekommet.

Etter den første e-posten av 28. september 2021, ble det på grunn av manglende svar fra Lavangen
kommune, sendt purring på innsynskravet den 4. oktober 2021, 15. oktober 2021 og den 31. oktober
2021. I e-post av 1. november 2021 besvarte Lavangen kommune innsynskravet, og sendte ut fire
valgprotokoller i PDF-format. I e-post av samme dag, presiserte Munira Olsrud at innsynskravet
gjaldt valgprotokoller i original form og ikke møteprotokoller. Den 2. november sendte Lavangen
kommune valgprotokoll for stortingsvalget og sametingsvalget til Olsrud. Olsrud svarte samme dag
at det de ønsket innsyn i, var usignert PDF direkte fra EVA Admin. Det var ikke ønskelig med signert
PDF, da denne ikke kunne brukes maskinelt. Den 4. november 2021 svarte Lavangen kommune at
den ikke hadde mulighet til å sende noe annet enn det Olsrud allerede hadde fått. Samme dag
svarte Olsrud at kommunen kunne hente ut valgprotokoll fra EVA Admin, og ba om at kommunen
begrunnet et eventuelt avslag etter formkravene i offentlighetsloven. Lavangen kommune svarte
den 5. november 2021 at kommunen hadde avsluttet alle tilganger i EVA, da den hadde fått ut det
den trengte. Olsrud svarte kommunen i e-post av 8. november 2021, og fremholdt at svaret fra
kommunen ikke var godt nok. Olsrud ba kommunen ta kontakt med systemleverandør for få hentet
ut valgprotokoll, eventuelt avslå innsynskravet etter offentlighetsloven § 31. I e-post av 16. november
2021 til Statsforvalteren, opplyser Munira Olsrud at kommunen ikke har besvart krav om innsyn i
maskinlesbare data, og kommunens svar på innsynskravet i praksis må anses som et avslag. Klagen
sendes Statsforvalteren, da kommunen ikke har besvart den siste henvendelsen fra Olsrud.

Det følger av daværende Justis- og politidepartements «Rettleiar til offentleglova», pkt. 9.3 at
innsynskrav bør behandles samme dag som de er mottatt, eller i alle fall innen 1-3 virkedager.
Dersom det må gjøres undersøkelser, kravet reiser vanskelige og tvilsomme spørsmål, eller gjelder
store eller mange dokumenter, kan det brukes mer tid på saksbehandlingen. Kravet skal like fullt



E-postadresse:                    Postadresse:      Besøksadresse:                    Telefon: 78 95 03 00
sftfpost@statsforvalteren.no      Postboks 700      Strandvegen 13, Tromsø            www.statsforvalteren.no/tf
Sikker melding:                   9815 Vadsø        Damsveien 1, Vadsø
www.statsforvalteren.no/melding                                                       Org.nr. 967 311 014
                                                    Side: 2/2




avgjøres uten ugrunnet opphold.

Klager på avslag på innsyn skal først behandles av førsteinstansen, før saken eventuelt oversendes
til klageinstansen dersom førsteinstansen ikke gir medhold i klagen. Vi oversender derfor klagen fra
Prosjekt Åpne Valgdata til Lavangen kommune, og ber kommunen om å behandle klagen. Dersom
det som følge av klagebehandlingen fortsatt ikke blir gitt innsyn på den måten Prosjekt Åpne
Valgdata har krevd, skal saken oversendes Statsforvalteren i Troms og Finnmark for
klagebehandling.

Statsforvalteren anmoder med dette Lavangen kommune om snarest å behandle klagen på avslag
på innsyn, jf. offentlighetsloven § 32 første ledd. Kommunen må behandle klagesaken, jf.
forvaltningsloven § 33, og forberede og oversende saken til Statsforvalteren for endelig avgjørelse
dersom klager ikke er gitt fullt innsyn. Vi ber om at kommunen behandler klagesaken snarest, og
senest innen 29. november 2021.




Med hilsen

Tone Selseth Bertheussen (e.f.)                     Heidi Pedersen
leder for juridisk seksjon                          seniorrådgiver juridisk

Dokumentet er elektronisk godkjent



Vedlegg:
1 Klage på manglende innsyn i valgprotokoll 2021 i Lavangen
   kommune



Kopi til:
Prosjekt Åpne Valgdata munira.olsrud@offpost.no
