                                                      Vår dato:                        Vår ref:

                                                      02.12.2021                       2021/11071

                                                      Deres dato:                      Deres ref:

                                                      01.12.2021

Kragerø kommune                                       Saksbehandler, innvalgstelefon

Postboks 128                                          Ann Kristin Solheim Våkråk, 33371153
3791 KRAGERØ




Vedtak i sak om innsyn i valgprotokoll - Kragerø kommune

Vi viser til kommunens oversendelse datert 1.12.2021

Statsforvalterens vedtak
Klagen tas ikke til følge.

Statsforvalterens vedtak i klagesaken er endelig og kan ikke påklages til overordnet
forvaltningsorgan, jf. fvl. § 28.


                                                  *****
Sakens bakgrunn
Saken gjelder innsyn i valgprotokoll knyttet til stortingsvalget 2021.

Kjørstad har bedt om innsyn i valgprotokoll for stortingsvalget 2021. Han har bedt om at protokollen
er maskinlesbar og ikke innskannet, fordi de skal lese data fra den.

Kommunen ga innsyn den 26.10.2021. Kommunen viste i oversendelsen til at valgstyrets møtebok
arkiveres signert, og at det er den eneste versjonen tilgjengelig.

I henvendelse den 31.10.2021 skriver Kjørstad at det er en usignert PDF direkte fra EVA Admin som
er etterspurt. Han ønsker ikke en signert PDF da de ikke kan brukes maskinelt. Kjørstad viser til
offentleglova § 9, og ber kommunen avslå dersom de ikke har en maskinlesbar variant. Han ber
videre om et avslag dersom slik maskinlesbar variant ikke kan leveres.

Kommunen besvarte henvendelsen den 5.11.2021. Kommunen viste der til at de ikke lenger har EVA
installert på noen datamaskiner i kommunen og at en valgprotokoll direkte ut fra EVA ikke kan
produseres uten vesentlig arbeid.

Kjørstad skrev til kommunen den 8.11.2021 at han mente at kommunen da må ta kontakt med
systemleverandør og få valgprotokollen der.




E-postadresse:                    Postadresse:        Besøksadresse:                   Telefon: 33 37 10 00
sfvtpost@statsforvalteren.no      Postboks 2076       Grev Wedels gate 1,              www.statsforvalteren.no/vt
Sikker melding:                   3103 Tønsberg       3111 Tønsberg
www.statsforvalteren.no/melding                                                        Org.nr. 974 762 501
                                                      Side: 2/3




Kjørstad tok i etterkant kontakt med Statsforvalteren. Vi henviste til kommunen som rette instans.
Kommunen har deretter vurdert Kjørstad sine henvendelser som et avslag på innsyn i data, og
deretter oversendt saken til oss for endelig behandling.

Vi viser for øvrig til sakens dokumenter.

Statsforvalterens vurderinger av klagen

Kjørstad har bedt om innsyn i valgprotokollen fra 2021. Denne er utlevert i en pdf-variant. Han har
derfor fått innsyn i det dokumentet som er etterspurt. Spørsmålet er om Kjørstad har krav på å få
utlevert valgprotokollen i en maskinlesbar variant.

Statsforvalteren mener at klager klart ikke har en slik rett i denne saken.

Vi viser for det første til at offentleglova sin hensikt er å gi rett til innsyn i opplysninger i det
offentlige. Slikt innsyn har klager i denne saken fått. Klager har fullt ut fått innsyn i de opplysningene
han har bedt om.

Videre fremgår det av offentleglova § 30 at det er organet som ut fra hensynet til forsvarlig
saksbehandling bestemmer hvordan et dokument skal gjøres kjent. Den som ber om innsyn kan
imidlertid be om papirkopi eller elektronisk kopi. Loven gir imidlertid ikke rett til å få opplysningene
eller dokumentene i et bestemt format.

God forvaltningsskikk kan tilsi at organet oversender dokumentet eller opplysningene i det formatet
som klager ønsker. Det forutsetter imidlertid at det er mulig og at det ikke er urimelig
arbeidskrevende for organet. I denne saken har kommunen vist til at de ikke lenger har de
nødvendige programmer for å gi opplysningene i det formatet som klager ønsker.

Vi kan heller ikke se at offentleglova § 9 gir klager rett til å be kommunen skaffe opplysningene i det
formatet han ønsker. Offentleglova § 9 gir organet en begrenset plikt til å sammenstille opplysninger
inn i ett samlet dokument. Igjen viser vi til at klager i denne saken har fått innsyn i de opplysningene
han har bedt om. Videre er retten til sammenstilling av opplysninger begrenset til de tilfellene der
opplysningene kan sammenstilles på en enkel måte. Det følger direkte av lovteksten. Når
kommunen ikke har det nødvendige verktøyet for å gi en sammenstilling som er maskinlesbar, er
det klart at de ikke plikter å skaffe slikt verktøy eller få det oversendt fra leverandør.

Vår konklusjon er derfor at klager i denne saken har fått fullt innsyn i sitt innsynskrav. Klagen tas
derfor ikke til følge.




Med hilsen

Mette Biering (e.f.)                                  Ann Kristin Solheim Våkråk
fagsjef                                               seniorrådgiver

Dokumentet er elektronisk godkjent



Kopi til:
                  Side: 3/3




Salman Kjørstad
