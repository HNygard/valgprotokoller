                                                       Vår dato:                         Vår ref:

                                                       10.12.2021                        2021/10348

                                                       Deres dato:                       Deres ref:

                                                       25.11.2021                        21/507

LOABÁGA SUOHKAN / Lavangen kommune                      Saksbehandler, innvalgstelefon

Nesveien 7                                              Heidi Pedersen, 78 95 05 48
9357 TENNEVOLL




Vedtak i klagesak om innsyn – kommunens vedtak oppheves

Vi viser til Lavangen kommunes oversendelse av klagesak i brev av 25. november 2021. Saken
gjelder klage over avslag på innsyn i maskinlesbar valgprotokoll fra stortings- og sametingsvalget
2021.

                                                    ***

Statsforvalteren opphever Lavangen kommunes vedtak av 2. november 2021 om å kun gi
innsyn i signert versjon av valgprotokoller for stortings- og sametingsvalget 2021.

Saken returneres kommunen for ny behandling på grunn av manglende utredning av
muligheten for å gi innsyn i maskinlesbart format av de aktuelle dokumentene.

                                                    ***

Sakens bakgrunn
Statsforvalteren forutsetter at saken er godt kjent for både Lavangen kommune og klager. Vi vil
likevel gi et kort sammendrag av sakens faktiske side slik det er blitt opplyst for oss gjennom
kommunens og klagers oversendelse av sakens dokumenter.

Prosjekt Åpne Valgdata sendte den 28. september 2021 e-post til Lavangen kommune, med følgende
innsynskrav:

          «Jeg ønsker innsyn i valgprotokoll for stortingsvalget 2021, og eventuell sametingsvalget
          2021. Ofte kalt "Valgprotokoll for valgstyret" eller "Valgstyrets møtebok". Jeg ønsker at den er
          maskinlesbar, altså ikke innskannet (slik de signerte ofte er). Dette fordi vi skal lese ut data
          fra den.

          Søker altså innsyn i:
          1. Valgprotokoll Stortingsvalget 2021 - Lavangen kommune
          2. Hvis dere har: Valgprotokoll Sametingsvalget 2021 - Lavangen kommune»



E-postadresse:                    Postadresse:         Besøksadresse:                    Telefon: 78 95 03 00
sftfpost@statsforvalteren.no      Postboks 700         Strandvegen 13, Tromsø            www.statsforvalteren.no/tf
Sikker melding:                   9815 Vadsø           Damsveien 1, Vadsø
www.statsforvalteren.no/melding                                                          Org.nr. 967 311 014
                                                      Side: 2/4




Prosjekt Åpne Valgdata purret på innsynskravet den 4. og 15. oktober 2021, før de forsøkte å sende
purring fra en ny epostadresse den 31. oktober 2021. Purringen av 31. oktober 2021 ble besvart av
kommunen den 1. november 2021, som la ved møteprotokoller fra valgstyret. I e-post av samme
dag, presiserte Prosjekt Åpne Valgdata at innsynskravet gjaldt valgprotokoller i original form og ikke
møteprotokoller. Den 2. november sendte Lavangen kommune ut valgprotokoll for stortingsvalget
og sametingsvalget. Prosjekt Åpne Valgdata svarte samme dag at det de ønsket innsyn i, var usignert
PDF direkte fra EVA Admin. Det var ikke ønskelig med signert PDF, da denne ikke kunne brukes
maskinelt. Den 4. november 2021 svarte Lavangen kommune at den ikke hadde mulighet til å sende
noe annet enn det Prosjekt Åpne Valgdata allerede hadde fått. Samme dag svarte Prosjekt Åpne
Valgdata at kommunen kunne hente ut valgprotokoll fra EVA Admin, og ba om at kommunen
begrunnet et eventuelt avslag etter formkravene i offentlighetsloven. Lavangen kommune svarte
den 5. november 2021 at kommunen hadde avsluttet alle tilganger i EVA, da den hadde fått ut det
den trengte. Prosjekt Åpne Valgdata svarte kommunen i e-post av 8. november 2021, og fremholdt
at svaret fra kommunen ikke var godt nok. Prosjekt Åpne Valgdata ba kommunen ta kontakt med
systemleverandør for få hentet ut valgprotokoll, eventuelt avslå innsynskravet etter
offentlighetsloven § 31.

På grunn av manglende svar fra kommunen, kontaktet Prosjekt Åpne Valgdata Statsforvalteren i e-
post av 16. november 2021, med klage på manglende svar på innsynskrav.

Statsforvalteren tilskrev kommunen den 23. november 2021, og ba om at innsynskravet ble
behandlet, og eventuelt oversendt Statsforvalteren for klagebehandling dersom det ikke ble gitt fullt
innsyn.

Lavangen kommune har i brev av 25. november 2021 fastholdt sitt vedtak om kun å gi innsyn i
signert PDF-versjon av valgprotokollene. Kommunen opplyser at de kjøper inn egne PC-er for hvert
valg, hvor det installeres et sikkerhetssertifikat, slik at valgansvarlige kan få tilgang til valgsystemet
EVA. Det foretas ingen lagring på PC-ene, kun direkte utskrift fra en egen skriver koblet til PC-ene.
Kommunen mener det derfor ikke var mulig med elektronisk overføring fra valgsystemet. Videre ble
sikkerhetssertifikatet avinstallert på PC-ene 13. oktober 2021. Kommunen mener at den dermed ikke
hadde mulighet til å imøtekomme kravet fra Prosjekt Åpne Valgdata om innsyn i usignert PDF direkte
fra EVA Admin.

Statsforvalteren oppfattet kommunens brev som en oversendelse av klagesaken til klageorganet, og
oversendte brevet til Prosjekt Åpne Valgdata for eventuelle kommentarer den 30. november 2021.

I e-post av 1. desember 2021 har Prosjekt Åpne Valgdata kommentert kommunens brev av 25.
november 2021. Prosjekt Åpne Valgdata mener for det første at kommunen mottok innsynskravet
28. september 2021, og at det er kommunens ansvar at den ikke har tilstrekkelige rutiner som
sørger for at reelle innsynskrav ikke blir filtrert ut som søppelpost. Det vises til at andre kommuner
har gjort grundige undersøkelser, og funnet ut at e-postene ble satt i karantene da e-postadressen
inneholdt kommunens navn. Det har imidlertid blitt sendt e-post fra Microsoft til kommunen med
beskjed om at dette har skjedd. Videre opplyser Prosjekt Åpne Valgdata at både Gratangen og
Salangen kommune som Lavangen kommune har vist til i sitt svar, har sendt valgprotokoller i riktig
format. Prosjekt Åpne Valgdata stiller også spørsmål ved at kommunen ikke har estimert hvor lang
tid det tar å sette opp EVA-tilkoblingen på en ny maskin, eller vurdert om Valgdirektoratet kan bistå
med å få hentet ut valgprotokollen i maskinlesbart format.

I telefonsamtale med Lavangen kommune den 9. desember 2021, har Statsforvalteren forsøkt å få
avklart om det er mulig for kommunen å få tilgang til valgprotokollen i maskinlesbart format, og hva
                                                     Side: 3/4




som eventuelt skal til. Ifølge kommunen har den ikke undersøkt om det vil være mulig å få tilgang til
valgsystemet igjen, men legger til grunn at det vil medføre en del ekstraarbeid med blant annet
installering av nye sikkerhetssertifikater.

Statsforvalterens kompetanse
Det følger av offentlighetsloven § 32 første ledd at Statsforvalteren er klageinstans for kommunale
vedtak om innsyn truffet i medhold av offentlighetsloven.

Statsforvalterens kompetanse i klagesaker følger av forvaltningsloven § 34. Statsforvalteren kan
prøve alle sider av saken, derunder saksbehandlingen, lovanvendelsen og skjønnsutøvelsen.
Statsforvalteren kan også ta opp forhold som ikke er nevnt i klagen.

Statsforvalterens vurdering
Ved behandlingen av klagesaker etter offentlighetsloven gjelder forvaltningslovens regler så langt de
passer, jf. offentlighetsloven § 32 tredje ledd. Klagen er fremmet innen utløpet av klagefristen av en
part med rettslig klageinteresse, jf. forvaltningsloven §§ 28 og 29.

Hovedregelen etter offentlighetsloven § 3, er at forvaltningens saksdokumenter, journaler og
lignende register er offentlige og at alle kan kreve innsyn i disse. Begrensninger i innsynsretten må
følge av lov eller forskrift med hjemmel i lov. De grunnleggende hensynene bak prinsippet om
offentlighet blir omtalt som demokratihensynet, kontrollhensynet og hensynet til rettssikkerhet, jf.
Justisdepartementets «Rettleiar til offentleglova», s. 11. Det er et sentralt moment at borgerne
gjennom innsynsretten skal kunne kvalitetssikre offentlig informasjon, slik at det skapet tillit til
forvaltningen.

Det følger av offentlighetsloven § 30 første ledd at retten til innsyn gjelder alle eksisterende format
av et dokument med mindre dette allerede er allment tilgjengelig. Videre følger det av
offentlighetsloven § 9 at alle kan kreve innsyn i en sammenstilling av opplysninger som er
elektronisk lagret i databasene til organet, dersom sammenstillingen kan gjøres med enkle
fremgangsmåter. Det er uklart for Statsforvalteren om valgprotokollen eksisterer som et ferdig
dokument i valgsystemet EVA, eller om det må produseres på nytt for å besvare innsynskravet. Slik vi
ser det, vil dette være avgjørende for om det er § 30 eller § 9 som er hjemmel for å kreve innsyn i
opplysningene i et maskinlesbart format. Prosjekt Åpne Valgdata viser selv til at det har bedt om
innsyn etter offentlighetsloven § 9 i sin e-post til kommunen av 4. november 2021.

Vilkåret for å kunne kreve innsyn i en sammenstilling av opplysninger etter offentlighetsloven § 9 er
som nevnt at opplysningene er elektronisk lagret i databasene til organet, og at sammenstillingen
kan gjøres med enkle fremgangsmåter. Lavangen kommune har ikke undersøkt hvorvidt den kan få
gjenopprettet tilgang til valgsystemet, og har heller ikke sagt noe om hvor ressurskrevende det
eventuelt vil være å gi innsyn i opplysningene i et maskinlesbart format. På denne bakgrunn finner
Statsforvalteren se at avslaget på innsyn i maskinlesbart format ikke er tilstrekkelig begrunnet, og at
saken ikke er godt nok utredet, jf. forvaltningsloven § 17.

Statsforvalteren har vurdert muligheten for selv å treffe nytt vedtak i saken, men finner basert på
det ovennevnte at saken ikke er tilstrekkelig opplyst til at vi kan ta stilling til om opplysningene er
mulig å fremskaffe i maskinlesbart format. Vi finner derfor at vedtaket må oppheves, og saken
sendes tilbake for ny behandling. Kommunen må i den fornyede vurderingen undersøke om det er
mulig å fremskaffe valgprotokoller i maskinlesbart format slik Prosjekt Åpne Valgdata har bedt om,
jf. offentlighetsloven § 9.
                                                    Side: 4/4




Med hjemmel i offentlighetsloven § 32 treffer Statsforvalteren følgende

                                              vedtak:

Statsforvalteren opphever Lavangen kommunes vedtak av 2. november 2021 om å kun gi
innsyn i signert versjon av valgprotokoller for stortings- og sametingsvalget 2021.

Saken returneres kommunen for ny behandling på grunn av manglende utredning av
muligheten for å gi innsyn i maskinlesbart format av de aktuelle dokumentene.

                                                ***

Dette vedtaket er endelig og kan ikke påklages. Klager anses orientert gjennom kopi av dette brev. Vi
gjør oppmerksom på retten til å gjøre seg kjent med sakens dokumenter, jf. forvaltningsloven §§ 18
og 19.



Med hilsen

Tone Selseth Bertheussen (e.f.)                     Heidi Pedersen
leder for juridisk seksjon                          seniorrådgiver juridisk

Dokumentet er elektronisk godkjent




Kopi til:
Prosjekt Åpne Valgdata munira.olsrud@offpost.no
