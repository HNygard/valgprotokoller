                                                     Vår dato:                        Vår ref:

                                                     17.01.2022                       2021/16227

                                                     Deres dato:                      Deres ref:




Prosjekt Åpne Valgdata                               Saksbehandler, innvalgstelefon

v/Miriam Salvesen                                    Ove Midtbø, 5764 3176




Vedtak - klage - Fedje kommune - innsyn etter offentleglova - innsyn i
valgprotokoll for Stortingsvalget 2021 - Prosjekt Åpne Valgdata

Vi viser til oversendelse av klagesak fra Fedje kommune 06.01.2022, og til kommunikasjon i saken i
forkant av dette.

Vedtak
Statsforvalteren tar klagen til følge og gjør om Fedje kommunes avgjørelse om avslag på krav
om innsyn i en maskinlesbar versjon av Valgprotokoll for Stortingsvalget 2021 for Fedje
kommune fra EVA Admin, jf. offentleglova § 9.

Sakens bakgrunn
I e-post til Statsforvalteren 12.11.2021, som Fedje kommune fikk kopi av, påklaget dere manglende
svar på krav om innsyn i valgprotokoll for Stortingsvalget 2021, eventuelt også valgprotokoll for
Sametingsvalget 2021. Dere viste til opprinnelig innsynskrav av 26.09.2021 og til e-poster med
etterlysninger av svar på innsynskravet. Det presiseres i det opprinnelige innsynskravet at dere
ønsket en maskinlesbar versjon av valgprotokollen, og ikke en innskannet versjon.

Fedje kommune svarte på innsynskravet fra dere i e-post 14.11.2021, med kopi til oss. Kommunen
viste til at de ikke kunne se å ha mottatt andre e-poster fra dere utover en e-post datert 02.11.2021
som var havnet i søppel-innboksen. Videre ble det vist til at kommunen bare hadde en innskannet
versjon av valgprotokollen, og dere fikk tilsendt denne.

I ny e-post fra dere til Fedje kommune 16.11.2021, med kopi til oss, fremgår at dere klager på
avgjørelsen. Dere viser til at dere har bedt om en «original uskannet usignert valgprotokoll
direkte fra EVA Admin.» Alternativt ber dere kommunen avslå etter formkravene i offentleglova § 31,
slik at avslaget kan påklages. Dere viser også til at det er kommunens ansvar å følge opp e-poster
som merkes som spam/søppelpost.

Dere etterlyste svar på klagen i e-post til Fedje kommune 28.11.2021, med kopi til oss. I brev fra oss
30.11.2021 fikk dere opplyst at vi hadde kontaktet Fedje kommune pr. telefon 29.11.2021 og



E-postadresse:                    Postadresse:      Besøksadresse:                    Telefon: 57 64 30 00
sfvlpost@statsforvalteren.no      Njøsavegen 2      Njøsavegen 2, Leikanger           www.statsforvalteren.no/vl
Sikker melding:                   6863 Leikanger    Statens hus, Kaigaten 9, Bergen
www.statsforvalteren.no/melding                     Fjellvegen 11, Førde              Org.nr. 974 760 665
                                                         Side: 2/6




orientert om at klagen må behandles og vurderes på vanlig måte, før den eventuelt ble oversendt til
oss for klagebehandling på vanlig måte.

Fedje kommune svarte på nytt i e-post til dere 30.11.2021, med kopi til oss, at de mente å ha svart
på innsynskravet og at dere har fått den valgprotokollen som finnes i arkivet hos kommunen.

I e-post fra dere 01.12.2021 gjentok dere innsynskravet, og presiserte at dere krever innsyn i
valgprotokollen før den skrives ut. Dere viste til at dersom kommunen ikke har denne liggende, så
får kommunen hente ut på ny. Dere viser til at denne er tilgjengelig med enkle virkemidler via EVA
Admin, jf. offentleglova § 9.

Dere etterlyste svar i ny e-post til Fedje kommune 10.12.2021, med kopi til oss. På grunnlag av dette
sendte vi et brev til kommunen 15.12.2021 der vi bad kommunen vurdere og behandle klagen på
vanlig måte, før saken eventuelt ble oversendt til oss for klagebehandling.

I nytt brev til dere fra Fedje kommune 22.12.2021, som vi fikk kopi av, gis det en utfyllende
begrunnelse hvor kommunen fastholder sine tidligere vurderinger. Vi fikk deretter oversendt
klagesaken for behandling i oversendelsesbrev med vedlegg fra Fedje kommune 06.01.2022. Vedlagt
oversendelsen er det blant annet lagt ved et tilsvar fra dere 22.12.2021 på brevet fra Fedje
kommune av 22.12.2021. Det er også lagt ved kopi av et brev fra Valgdirektoratet av 22.11.2021
adressert til en annen kommune, som er et svar fra Valgdirektoratet på anmodning fra den aktuelle
kommunen om utlevering av data fra EVA Admin.

Regelverk
Vi skal som klageinstans se til at kommunen under behandlingen av saken har fulgt de lovene,
forskriftene og saksbehandlingsreglene som gjelder på området. Statsforvalteren kan under
klagebehandlingen prøve alle sider ved vedtaket, også de skjønnsmessige vurderingene som
kommunen har gjort, jf. forvaltningsloven § 34.

Hovedregelen om innsyn fremgår av offentleglova § 3:

«Saksdokument, journalar og liknande register for organet er opne for innsyn dersom ikkje anna følgjer av
lov eller forskrift med heimel i lov. Alle kan krevje innsyn i saksdokument, journalar og liknande register til
organet hos vedkommande organ.»

Offentleglova § 9 slår videre fast at «Alle kan krevje innsyn i ei samanstilling av opplysningar som er
elektronisk lagra i databasane til organet dersom samanstillinga kan gjerast med enkle framgangsmåtar.»

I offentleglova kapittel 4 er det gitt nærmere bestemmelser om saksbehandling og klage. Det følger
av offentleglova § 29 første ledd at «Eit organ som mottek eit innsynskrav, skal vurdere kravet konkret og
sjølvstendig. Kravet skal avgjerast utan ugrunna opphald.»

Offentleglova § 32 tredje ledd slår fast at klager skal «førebuast og avgjerast utan ugrunna opphald»,
og at reglene i forvaltningsloven kapittel VI gjelder så langt de passer. Det følger av forvaltningsloven
§ 33 andre ledd første setning at «Underinstansen skal foreta de undersøkelser klagen gir grunn til. Den
kan oppheve eller endre vedtaket dersom den finner klagen begrunnet.»

Videre følger det av fjerde ledd første setning i samme bestemmelse at «Blir det ikke truffet avgjørelse
som nevnt i annet ledd, skal sakens dokumenter sendes klageinstansen så snart saken er tilrettelagt.»
                                                         Side: 3/6




Statsforvalterens vurdering
Statsforvalteren legger til grunn at det er klaget innen fristen, og at vilkårene for å behandle klagen
er oppfylt. Selv om Fedje kommune mener at innsynskravet ikke er avslått og at du har fått innsyn i
tråd med innsynskravet, er det likevel ikke tvilsomt at avgjørelsen kan påklages. Kommunen har
truffet en avgjørelse etter offentleglova, og det fremgår av departementet sin veileder til
offentleglova punkt 10.1 på side 172 at «det vil elles vere høve til å klage over måten innsyn blir gitt på til
dømes dersom ein blir nekta kopi av eit dokument eller får avslag på krav om utskrift eller liknande, samt
på krav om betaling for kopiar eller utskrifter».

Dere har fremsatt krav om innsyn i opplysninger hos Fedje kommune som ligger i EVA Admin
(Elektronisk valgadministrasjonssystem) sin database. Konkret har dere fremsatt krav om innsyn i en
original, uskannet og usignert valgprotokoll fra Stortingsvalget 2021 for Fedje kommune, det vil si en
maskinlesbar versjon av valgprotokollen som kan hentes ut fra EVA Admin. Dere viser til
offentleglova § 9 som hjemmel for dette.

Slik saken er opplyst, oppfatter vi at de opplysningene dere har krevd innsyn i, ligger lagret i EVA
Admin sin database og at innsynskravet kan oppfylles ved en sammenstilling av disse
opplysningene. Det sentrale spørsmålet i saken blir derfor om dere kan kreve en slik sammenstilling
hos Fedje kommune, og om denne sammenstillingen kan fremskaffes med «enkle framgangsmåtar»,
jf. offentleglova § 9.

I svarbrev til dere av 22.12.2021 viser Fedje kommune til at kommunen ikke har en maskinlesbar
versjon av valgprotokollen som kan gis innsyn i. Videre viser kommunen til at valgsystemet EVA
Admin ligger hos Valgdirektoratet, og at kommunen ikke har tilgang til dette systemet fra sine
ordinære systemer. Kommunen har bare tilgang til systemet i bestemte perioder og på en bestemt
datamaskin som er satt opp på en mest mulig sikker måte etter spesifikasjoner fra Valgdirektoratet.

Slik vi forstår opplysningene i saken, er EVA Admin et støtteverktøy for kommunenes og
fylkeskommunenes gjennomføring av valg som er driftet av Valgdirektoratet. Slik vi ser det, kan
Valgdirektoratet ses på som en systemleverandør for kommunenes og fylkeskommunenes
valggjennomføring. I et lignende tilfelle hvor et forvaltningsorgan selv ikke har tilgang til et system
som behandler opplysninger på vegne av organet, har Sivilombudet (tidligere Sivilombudsmannen)
uttalt følgende1:

«Ordlyden «enkle framgangsmåtar» begrenser ikke virkeområdet til bare å gjelde fremgangsmåter som
organets egne ansatte kan utføre. Ordlyden åpner for at vilkåret kan være oppfylt også der
forvaltningsorganet ikke har skaffet seg tilgang til de nødvendige funksjonene, kommandoene eller
eksportverktøyene, så lenge den leverandøren som behandler de etterspurte opplysningene på vegne av
organet, kan etablere sammenstillingen.»

Selv om Fedje kommune har en begrenset tilgang til opplysninger i EVA Admin, legger
Statsforvalteren likevel til grunn at Fedje kommune må gjøre en konkret og selvstendig vurdering av
om det er mulig å hente frem en slik sammenstilling dere har bedt om innsyn i, og hva som
eventuelt kreves for å hente frem denne. Vurderingen må gjøres uavhengig av om kommunen
trenger bistand fra Valgdirektoratet i forbindelse med dette. I praksis må Fedje kommune på
bakgrunn av innsynskravet fra dere avklare med Valgdirektoratet om det er mulig å fremskaffe en

1https://www.sivilombudet.no//uttalelser/innsyn-i-sammenstilling-av-opplysninger-hos-
systemleverandor/
                                                         Side: 4/6




slik sammenstilling fra EVA Admin, og eventuelt hva som kreves for å fremskaffe sammenstillingen.
Deretter må kommunen gjøre en konkret og selvstendig vurdering av hvorvidt dette kan gjøres med
«enkle framgangsmåtar».

Det kan synes som om Fedje kommune har hatt en annen oppfatning enn det som fremkommer i
avsnittet ovenfor innledningsvis i saken. I oversendelsesbrevet til oss 06.01.2022 er det lagt ved kopi
av et brev fra Valgdirektoratet datert 21.11.2021 til en annen kommune, der Valgdirektoratet har
svart på samme problemstilling. Av dette svaret fra Valgdirektoratet fremgår det at det er mulig å
fremskaffe en maskinlesbar versjon av valgprotokollen fra EVA Admin. Det avgjørende blir derfor
hvorvidt dette kan gjøres med «enkle framgangsmåtar», enten av kommunen selv eller med bistand
fra Valgdirektoratet.

I oversendelsesbrevet til oss 06.01.2022 har Fedje kommune gjort en vurdering av hva som må
gjøres for å hente frem en maskinlesbar versjon av valgprotokollen fra systemet. Kommunen viser
blant annet til at følgende arbeidsoperasjoner kreves:

«1. Skaffa nytt passord til val-PC
2. Fått tilgang frå Valdirektoratet til databasen att
3. Kjørt rapport
4. Få til å ta den over frå valsystemet sin PC over til vårt ordinære system
5. Kontrollere om opplysningane i samanstillinga er identiske med den valprotokollen som er signert
av valstyret og arkivert i Fedje kommune. Om ikkje, bør det nye dokumentet sendast ut med ei spesifisering
av dette, slik at mottakar ikkje får feilaktig inntrykk av at det er på dette grunnlaget Stortingsvalet i Fedje
kommune 2021 er godkjent.»

På grunnlag av det ovennevnte har Fedje kommune konkludert med at det ikke er mulig å hente
frem en maskinlesbar versjon av valgprotokollen fra EVA Admin med «enkle framgangsmåtar», jf.
offentleglova § 9.

I departementets veileder til offentleglova er det gitt nærmere retningslinjer for hva som ligger i et
organs plikt til å etablere sammenstillinger fra databaser under punkt 4.4.3. I disse retningslinjene
står blant annet følgende:

«Etter offentleglova § 9 vil eit organ ha plikt til å etablere eit nytt dokument (samanstilling) dersom dette er
naudsynt for å etterkome eit innsynskrav, såframt det nye dokumentet (samanstillinga) kan etablerast på
grunnlag av opplysningar som finst elektronisk lagra i databasane til organet og samanstillinga kan
gjerast ved hjelp av enkle framgangsmåtar. Plikta til å etablere eit nytt dokument gjeld såleis berre når
samanstillinga kan etablerast ut frå opplysningar som finst elektronisk lagra i databasane til organet.
Offentlege verksemder vil aldri ha plikt til å lage samanstillingar ut frå opplysningar som berre finst lagra
på andre måtar, til dømes i papirdokument. Vidare vil det berre vere ei plikt til å lage samanstillingar når
dette kan gjerast med enkle framgangsmåtar. Dette inneber at organet berre vil ha ei slik plikt når organet
har dataverktøy som kan etablere samanstillinga, og at det einaste organet må gjere for å få
samanstillinga etablert er å gi enkle kommandoar, til dømes enkle skildringar av kva resultat ein ynskjer.
Dersom det trengst meir tidkrevjande operasjonar frå sakshandsamarane, vil det ikkje vere plikt til å
etablere slike samanstillingar.

Føresegna i § 9 vil til dømes vere aktuell hos organ som har databasar med statistisk informasjon, dersom
organa har dataverktøy som kan setje saman informasjonen på ulike måtar. Eit anna døme som vil vere
praktisk for dei fleste organ, er elektroniske sakshandsamingssystem som kan setje saman til dømes slike
saksopplysningar som finst i journalane på ulike måtar, og mellom anna kan etablere såkalla sakskort.
                                                         Side: 5/6




Det er ikkje noko krav for å utløyse plikta til å etablere ei samanstilling etter offentleglova § 9 at den som
ber om innsyn faktisk krev at ei slik samanstilling skal etablerast. Den som krev innsyn vil på vanleg vis
krevje å få informasjon om eit bestemt emne eller liknande. Organet som mottek eit slikt innsynskrav kan
då ikkje nøye seg med å konstatere at det ikkje har noko dokument hos seg med slik informasjon som blir
kravd, men må også vurdere om informasjonen kan skaffast fram gjennom å etablere ei samanstilling
etter § 9.

Resultatet av ei samanstilling etter § 9 vil som regel bli eit nytt saksdokument i offentleglova § 4 si tyding.
Dei vanlege reglane i lova vil gjelde for dette dokumentet. Blir resultatet av samanstillinga eit dokument
som fell inn under eit av unntaka i lova, vil det på vanleg vis kunne nektast innsyn i dokumentet på det
grunnlaget. Dette vil organet normalt ikkje kunne sjå før samanstillinga er gjennomført, og det kan dermed
ikkje nekte å gjennomføre ei samanstilling med tilvising til at resultatet vil kunne haldast utanom innsyn.
Dette gjeld jamvel om alle eller nokre av opplysningane som skal inngå i samanstillinga isolert sett skal
eller vil kunne haldast utanom innsyn, av di det av den grunn ikkje utan vidare er slik at heile resultatet av
ei slik samanstilling vil kunne haldast utanom innsyn.»

Etter en samlet vurdering av opplysningene i saken, kan vi ikke se at Fedje kommune i tilstrekkelig
grad har godtgjort at det ikke er mulig å fremskaffe en maskinlesbar versjon av den aktuelle
valgprotokollen med «enkle fremgangsmåter». Det er ikke opplyst eller estimert hvor lang tid
kommunen vil bruke på de ulike arbeidsoperasjonene nevnt under punkt 1 til 5 i
oversendelsesbrevet til oss. Uansett kan vi ikke se at noen av de nevnte arbeidsoperasjonene
fremstår som særlig arbeidskrevende, sammenlignet med gjeldende forvaltningspraksis i tilsvarende
saker.

Statsforvalteren har hatt flere andre henvendelser og saker fra dere som gjelder tilsvarende krav om
innsyn i en maskinlesbar versjon av Valgprotokoll for Stortingsvalget 2021 fra Eva Admin hos andre
kommuner i Vestland fylke. Vi har i forbindelse med disse sakene fått opplyst at dere har fått tilsendt
en maskinlesbar versjon av valgprotokollen som etterspurt fra flere andre kommuner. Dette tilsier
også at det ikke fremstår som særlig arbeidskrevende å fremskaffe en maskinlesbar versjon av
valgprotokollen for Stortingsvalget 2021 som dere har bedt om innsyn i.

Slik vi ser det, er vilkårene i offentleglova § 9 oppfylt, og at det kan hentes ut en sammenstilling av
lagrede opplysninger fra EVA Admin i tråd med deres innsynskrav med «enkle framgangsmåtar». Vi er
derfor kommet til at det er grunnlag for å ta klagen fra dere til følge, og omgjør Fedje kommune sitt
vedtak om avslag på krav om innsyn i en maskinlesbar versjon av Valgprotokollen for Stortingsvalget
2021.

Selv om det ikke er av betydning for utfallet av saken, ønsker vi avslutningsvis å knytte noen
bemerkninger til Fedje kommune sin saksbehandling av innsynskravet fra dere.

Det fremgår av saken at kommunen ikke har registrert å ha mottatt deres opprinnelige innsynskrav,
og at den første e-posten fra dere som ble mottatt, er en e-post av 02.11.2021 som hadde havnet i
søppelinnboksen hos kommunen. Som dere peker på i e-post av 16.11.2021 er det kommunens
ansvar å sørge for å følge opp e-poster som merkes som spam/søppelpost. Som kopimottaker av
dette vedtaket forventer vi at kommunen etablerer rutiner som sikrer at søppelinnboksen jevnlig blir
gjennomgått for å fange opp eventuelle fremtidige henvendelser som havner i denne, men som
kommunen plikter å følge opp.
                                                     Side: 6/6




Videre vil vi også bemerke at Fedje kommune har brukt lenger tid på å behandle klagen fra dere, enn
det som følger av reglene i offentleglova med tilhørende retningslinjer og praksis. Fedje kommune
skulle på et tidligere tidspunkt ha avslått innsynskravet, vist til hjemmel for avslaget og opplyst om
klagerett, jf. offentleglova § 31 første ledd. Etter mottak av deres klage, skulle kommunen ha
behandlet denne «utan ugrunna opphald» og sendt denne til oss for klagebehandling sammen med
sakens dokumenter, jf. offentleglova § 32, jf. forvaltningsloven § 33. Som kopimottaker av dette
vedtaket, forventer vi at kommunen innretter sin virksomhet slik at fremtidige krav om innsyn og
eventuelle etterfølgende klager, blir behandlet i tråd med gjeldende regler og retningslinjer.

Oppsummering:
Klagen har ført frem. Statsforvalteren gjør om Fedje kommunes avgjørelse om avslag på krav om
innsyn i en maskinlesbar versjon av Valgprotokoll for Stortingsvalget 2021 for Fedje kommune fra
EVA Admin, jf. offentleglova § 9.

Som kopimottaker av dette vedtaket, forventer vi at Fedje kommune fremskaffer en maskinlesbar
versjon av valgprotokollen og sender denne til dere «utan ugrunna opphald», jf. offentleglova § 29
første ledd. Kommunen må selvsagt gjøre en konkret og selvstendig vurdering av om deler av
opplysningene i den maskinlesbare versjonen skal unntas fra offentlig innsending før utsending. I så
fall må kommunen treffe en ny avgjørelse om dette ved utsending til dere, hvor det blir vist til
eventuell hjemmel og opplyst om klagerett.

Statsforvalterens vedtak er endelig og kan ikke påklages videre, jfr. forvaltningsloven § 28 tredje
ledd.

Vi vil avslutningsvis minne om adgangen til å kreve dekning for sakskostnader etter
forvaltningsloven § 36. Eventuelt krav om dekning av sakskostnader må sendes Statsforvalteren
innen tre uker.

Med hilsen

Anne Kristin Kayser Eitungjerde                      Anne-Kjersti Sande
seksjonsleder                                        fagdirektør

Dokumentet er elektronisk godkjent



Kopi til:
Fedje kommune Adm.bygg          5947   FEDJE
