Politisk sekretariat



 Notat

 Vår ref.      22/25297
 Saksbehandler Anne June Iversen
 Dato          14.09.2023



Tilleggsinformasjon til ny møtebok (valgprotokoll)

Det vises til sak PS 30/23 Kommune- og fylkestingsvalget i 2023 – avvik i valgoppgjør, der det
ble redegjort for at det var funnet en valgurne som ikke var inntatt i første opptelling. Av den
grunn var møteboken (valgprotokollen) som ble godkjent av valgstyret 12.09.2023,
mangelfull. Valgurnen ble funnet og telt opp 13.09.2023 med bistand og veiledning fra
Valgdirektoratet.

Valgstyret gjorde følgende vedtak:
«Valgstyret ber administrasjonen gå gjennom den nye møteboken og synliggjøre eventuelle
endringer. Det blir nytt møte i Valgstyret mandag 18.09.23 kl.08.00.»

Den nye valgprotokollen med tydelig merking av endringer som følge av opptellingen av den
siste valgurnen følger vedlagt.

    •   Kumuleringer og slengere framkommer som høyere tall i ny møtebok sammenlignet
        med første møtebok.
    •   Endringer som er en konsekvens av ny beregning er markert per kandidat.

Etter ny kandidatkåring hvor nye stemmesedler, kumuleringer og slengere er medregnet,
opprettholdes samme kandidatkåring som i første møtebok på faste møtende
representanter. De endringer som er en konsekvens av ny beregning er på
vararepresentanter.

I den nye valgprotokollen (framlagt for valgstyret 14.09.2023) er de 144 godkjente
stemmesedlene med kumuleringer og slengere inntatt under punktet «stemmesedler i
særskilt omslag».

For å sikre at stemmetall, mandatfordeling og kandidatkåring ble riktig og tydelig fremstilt,
ble det vurdert at den beste metoden for opptelling var å skanne stemmesedlene inn i
valgsystemet EVA. Ettersom stemmene i den siste urnen er forhåndsstemmer, hadde det
korrekte vært at de ved innskanning ble inkludert i denne kategorien. Men EVA ga ikke
mulighet for å gjøre det på en enkel måte, da denne kategorien allerede var registrert som
avsluttet.
Fra Valgdirektoratet ble det muntlig opplyst under veiledningen 13.09.23 at dersom
stemmesedlene skulle inntas under kategorien «forhåndsstemmer», ville Askøy kommune
sitt resultat måtte gjøres på nytt med skanning av samtlige forhåndsstemmesedler. Dette er
skriftlig bekreftet fra Valgdirektoratet per e-post 14.09.2023 etter forespørsel fra valgstyrets
medlemmer (se vedlegg).

Fra Valgdirektoratet ble det derfor anbefalt at de nye stemmene ble registrert under
kategorien «stemmesedler i særskilt omslag» som det ikke var tidligere registreringer på. De
nye stemmesedlene ville med registrering på dette punktet også bli tydeliggjort i ny
valgprotokoll.


En konsekvens av å gjøre det på denne måten er at stemmesedler som registreres under
kategorien «stemmesedler i særskilt omslag», framkommer som ordinære
valgtingsstemmer.

Tabell C 4.4 i valgprotokollen viser foreløpig opptelling av stemmesedler i særskilt omslag,
mens tabell D 2.1 (linjen særskilt) viser endelig opptalte stemmesedler i særskilt omslag.
Tabell C 4.4 viser 142 godkjente stemmesedler og 2 blanke. Tabell D 2.1 viser 144 godkjente
stemmesedler og 2 blanke. Differansen skyldes at det dessverre ble gjort en feilregistrering
da oppsummeringstallene fra den foreløpige opptellingen ble lagt inn. Den manuelle
tellingen er kvalitetssikret, og stemmer overens med resultatet etter innskanningen.




Vedlegg
SV Oppfølging av sak
Presentasjon møtebok




                                                                                     Side 2 av 2
