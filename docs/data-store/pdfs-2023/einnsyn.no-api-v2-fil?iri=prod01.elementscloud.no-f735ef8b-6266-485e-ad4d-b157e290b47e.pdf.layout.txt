Dato: 24.09.2023
                                                                                   Tillegg til sak

Vurderinger i forbindelse med manglende stemmesedler til Pensjonistpartiet i Nes
kommune

Som redegjort for i saken så har det i forhåndsstemmeperioden i forhåndsstemmelokalet Nes
kulturhus i Nes kommune manglet stemmesedler til Pensjonistpartiet.

Kommunen skriver selv at det uklart om avviket har vært der hele forhåndsstemmeperioden, men at
det tyder på at det er tilfellet. Det har imidlertid vært tilgjengelig avkrysningssedler der velgeren har
kunne stemme på Pensjonistpartiet under hele perioden og i alle valgavlukker.
Kommunen opplyser også om at ingen velgere har etterspurt stemmeseddel til Pensjonistpartiet i
forhåndsstemmeperioden.

Kommunen har gjennomført ekstra kontroll av alle valgavlukker i samtlige stemmekretser for å sikre
at det ikke har skjedd lignende avvik på valgdagene 10. og 11. september.

Dette avviket ble gjort kjent for valgadministrasjonen i fylkeskommunen først ved oversending av
valgmateriellet til fylkesvalgstyret, ved gjennomgang av valgstyrenes møtebøker. Kommunen har
ikke mottatt klage.


Vurdering
Pensjonistpartiet mangler 2966 stemmer for å ta et enda et mandat til fylkestinget i Akershus.

I kommunen ble det registrert 4250 forhåndsstemmegivninger, og 6728 valgtingsstemmegivninger.
Kommunen hadde i perioden 10. august til 8. september ett forhåndsstemmelokale (Nes kulturhus,
Galleriet), mens i perioden 4. september til 8. september var det også mulig å forhåndsstemme på
Neskollen skole. Litt over 3000 velgere stemte i forhåndsstemmelokalet i Nes kulturhus i
forhåndsstemmeperioden.

Totalt i forhåndsstemmeperioden i kommunen fikk Pensjonistpartiet 9 stemmer.

Pensjonistpartiet fikk 87 stemmer på valgdagen.

Det er uheldig at det har manglet stemmesedler til Pensjonistpartiet i forhåndsstemmelokalet Nes
Kulturhus i hele forhåndsstemmeperioden. Fylkesvalgstyret bør følge dette opp overfor kommunen,
slik at rutiner for å forhindre at dette skjer ved framtidige valg utarbeides og etterfølges.

Gitt oppslutning, og antallet stemmer til Pensjonistpartiet avgitt på valgdagen, samt marginen for at
Pensjonistpartiet skal ta enda et mandat, antas det ikke at feilen har hatt betydning for
valgoppgjøret eller mandatfordelingen.
